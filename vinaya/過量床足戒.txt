過量床足戒

《戒律書畾\三大部\四分律行事鈔資持記》：「
    ﹛一﹜是牀，﹛二﹜僧牀及己，﹛三﹜過量，﹛四﹜自作使人，﹛五﹜作成便犯。
    本為截者，不截方犯。
    列緣第二 僧私兩牀俱犯。準緣作成方犯」

※居士家內，坐高廣大床不犯
《四分律》卷39：「
    時六群比丘坐高大床上，若獨坐繩床、木床、象牙床、敷馬皮、敷象皮、錦褥、雜色臥具、氍氀、若獺毛用貯褥，諸比丘白佛，佛言：「不應高大床上坐乃至獺毛貯褥。」

    時諸比丘，到白衣舍，為比丘敷好高大床，請比丘坐，諸比丘言：「佛不聽我等坐高大床。」諸白衣言：「我等更何處得床？」諸比丘白佛，佛言：「聽除寶床，餘者在白衣舍應坐。」

    時諸比丘，至白衣舍，為比丘敷皮床、獨坐床，諸比丘畏慎不敢坐，念言：「佛不聽我等皮上坐，除阿濕婆阿槃提國。」諸白衣言：「我等更何處得床？」諸比丘白佛，佛言：「聽在白衣舍內坐。」

    時諸比丘至白衣舍，為敷長繩床、木床，諸比丘畏慎不敢坐：「佛不聽我等與上座同床坐。」諸白衣言：「我等更何處得人人別床？」諸比丘白佛，佛言：「聽白衣舍得坐。」

    時諸比丘至白衣舍，白衣為敷皮囊，比丘有畏慎心，念言：「佛不聽我等坐皮上。」諸白衣言：「我等更何處得別坐？」諸比丘白佛，佛言：「聽在白衣舍得坐。」」

《摩訶僧祇律》：「
    若福德舍中床高坐者無罪」( 大正 22p392a )

※坐別人的高廣大床突吉羅
《摩訶僧祇律》：「
    他床而坐上者。越毘尼罪」( 大正 22p391c )

※高廣大床尺寸
《增壹阿含經》：「
    所謂高廣之床。金．銀．象牙之床。或角床．佛座．辟支佛座．阿羅漢座．諸尊師座」( 大正 2p625c )

《南海寄歸內法傳》卷3：「
    西國房迮、居人復多，臥起之後床皆舉攝，或內置一邊、或移安戶外。
    床闊二肘長四肘半，褥席同然，輕而不重。」
    
《薩婆多毘尼毘婆沙》卷9：「
    高廣床者，以生憍慢故，木床高大悉犯，俗人八戒同是也。
    八指者，一指二寸也。
    隨得者，明用時隨坐臥得罪。
    所以不入捨墮者，以截斷故。
    截使應量，入僧中悔，若下濕處聽八寸，支過悉犯。」

《釋氏要覽》：「
    一者約量而言：《阿含經》云：「足長尺六非高，闊四尺非廣，長八尺非大。越此量者，方名高廣大床。」。
    二者約嚴飾說：若以金銀牙角為飾，漆鏤雕花，種種莊嚴，雖不逾量，亦不合昇。
    三者約人故勝：若為如來、辟支佛、羅漢、師長四人所用，雖無嚴飾，亦合於量，縱令地舖，然為尊長受用，若恣用之，即是長慢，故特制也。《增一阿含‧高幢品》云：「所謂高廣之床：金、銀、象牙之床，或角床、佛座、辟支佛座、阿羅漢座、諸尊師座，是時阿羅漢不在此八種座。」

※不可共臥共坐
《摩訶僧祇律》卷31：「
    共床臥法者，佛住舍衛城，時六群比丘，二人、三人共床而臥，床褥故破在地。
    如來五事利益故，五日一行諸比丘房，見破床在地，知而故問：「比丘！此是誰破床？狼藉在地。」
    諸比丘具說上事。
    佛言：「從今日後不聽同床眠。」

    床褥者，如上說，一人應一床眠。
    若坐床者，二人得連三床眠，但申脚時不得過膝頭。
    若橫褥者，聽三人橫眠。
    若方褥者，得二人連三褥眠，但申脚時不得過膝。
    若草敷、各各敷尼師檀坐具，臥不犯。
    若寒者，得通覆上下，不得大相近，中間相去一肘不舒手。
    大小降三臘得共床坐，不得共床眠。
    若共床眠，越比尼罪。
    是名共床法。

    共坐法者，佛住舍衛城，時六群比丘三人、四人共坐一床，床座折破。
    如來五事利益故，五日一按行諸比丘房，見床破狼藉在地。
    佛知而故問：「比丘！此是何等破床，狼藉在地乃爾？」
    諸比丘聞已具白世尊。
    佛言：「從今日後不聽共床坐。」

    復次佛住舍衛城，爾時世尊語優波離：「諸比丘受誦比尼不？」
    答言：「誦，但誦少。」
    佛語優波離：「何故少？」
    答言：「世尊制戒不聽共床坐，諸比丘一人獨固一床，是故受誦者少。」
    佛言：「從今日後聽降三歲比丘得共床坐，無歲比丘得共三歲比丘坐，如是乃至七歲比丘得共十歲比丘坐。
    若臥床得三人坐，坐床應二人共坐。
    若床長一肘半，相降三歲得二人共坐，若減應并與上座。
    若臥床過三肘，得與降四歲比丘共坐，若減者不得共坐。
    若大會眾集床座少者，得連床相接繫，令相著繫時，當令堅牢勿使動褥，得共坐。
    若方褥長三肘，得共四歲比丘坐，若減不得。
    若散草敷地，共坐無罪。」
    是名共坐法。」

《四分律》：「
    繩床者有五種。旋脚繩床。直脚繩床。曲脚繩床。入陛繩床。無脚繩床。木床亦如是」( 大正 22p644a )